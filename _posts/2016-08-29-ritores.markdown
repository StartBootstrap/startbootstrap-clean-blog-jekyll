---
layout:     post
title:      "Ρήτορες"
subtitle:   "«Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά.»"
date:       2016-08-29 14:32:00
author:     "alphasquared4"
header-img: "img/post-bg-07.jpg"
---

Στις μέρες μας, με αφορμή την οικονομική κρίση, έχουν διαμορφωθεί δύο κύριες σχολές ρητορικής. Απ’ την μια οι κομπογιαννίτες επαΐοντες του Zeitgeist, των «πυλών του ανεκδιήγητου», της ζώνης του Λυκόφωτος, του «*εγώ τα ’ξερα αλλά δεν τα ’λεγα*» κι απ’ την άλλη το ιερατείο της γνώσης, η επιστημονική ελίτ του «μόνον εμείς ξέρουμε» και του «*αν δεν έχετε τουλάχιστον τρία διδακτορικά, δεν δικαιούστε δια να ομιλείτε*». Χαρακτηριστικό και των δύο: η **φλυαρία**.

Ας πάρουμε όμως τα πράγματα από την αρχή. Πίσω κι από την πιο περίπλοκη επιστημονική θεωρία κρύβεται μια απλή ιδέα. Μπορεί η τεκμηρίωσή της να είναι πολύπλοκη, αλλά συνήθως ο πυρήνας της είναι απλός. Το μήλο πέφτει στο έδαφος γιατί κάποια δύναμη το έλκει. Πώς αποδεικνύεται και πως περιγράφεται η δύναμη αυτή είναι αλλουνού παπά ευαγγέλιο, αλλά το να κατανοεί κάποιος **το αίτιο** της κίνησης είναι ένα μεγάλο βήμα. Επίσης η οικονομική δραστηριότητα μπορεί να είναι δύσκολο να γίνει αντιληπτή στο σύνολό της από τον μέσο άνθρωπο, αλλά η πεμπτουσία της, ποιος κερδίζει-ποιος χάνει, τι κερδίζει-τι χάνει, ανάγεται στις βασικές ανθρώπινες κοινωνικές δεξιότητες. Η εξωτερική πολιτική στον πυρήνα της δεν διαφέρει και πολύ από τις διαπροσωπικές σχέσεις. Άλλο πως καμουφλάρεται πίσω από τυπικότητες, πρωτόκολλα και συνθήκες. Το «δίκαιο» του ισχυρού, η ικανότητα επιβολής, ο εκφοβισμός, η εκμετάλλευση, η παραπλάνηση, η χειραγώγηση, είναι αυτά που κινούν τον κόσμο και που, εν’ πολλοίς, είναι γνώριμα στον καθένα μέσα από την οικογένεια, το φιλικό, το κοινωνικό, το εργασιακό περιβάλλον.

Το πράγμα ξεκινά από τα πρώτα χρόνια του ανθρώπινου βίου. Στο σχολείο τα πιο εύκολα συνήθως μαθαίνονται με τον πιο δύσκολο τρόπο. Απλά πράγματα, που το παιδί βιώνει και βλέπει γύρω του τις καθημερινές τους εφαρμογές, παρουσιάζονται ως το όγδοο θαύμα. Στην έκθεση δεν είχε σημασία το «τι» έγραφες αλλά το «**πόσο**» έγραφες κι αν φρόντιζες επίσης να στολίσεις την φλυαρία σου με 5-6 πομπώδεις λόγιους όρους (αρωγή, ευδοκίμηση, νεποτισμός, ξέρω ’γω και τέτοια). Στο εκπαιδευτικό σύστημα σταθερά και με συνέπεια είχε επικρατήσει η ιδέα της «ποσότητας» σε βάρος της «ποιότητας». Ο εξυπνάκιας (όχι ο έξυπνος) που είχε έφεση στην φλυαρία πριμοδοτούνταν με διάφορους τρόπους σε βάρους εκείνου με την στοιχειώδη αυτοεκτίμηση που αρνούνταν να συμμετάσχει στο θέατρο του παραλόγου. Ήταν έτσι όπως ακριβώς το έλεγε ο Lennon: “*they hate you if you’re clever*”.

Συνήθως από απλούς ανθρώπους, των οποίων η σκέψη δεν έχει μπει στην πρέσα της εκπαίδευσης, ακούς τα πιο μεστά και ουσιώδη πράγματα. Τι να το κάνω εγώ αν το «*όλους όσοι γιορτάζουν*» είναι το σωστό, όταν απ’ το λαϊκό χωνευτήρι έχει καθιερωθεί το πιο εύηχο «*όλους όσους γιορτάζουν*»; Μια ολόκληρη διάλεξη άψογα δομημένη γλωσσικά και συντακτικά από τον πιο δεινό ρήτορα, δεν λέει τίποτα αν δεν έχει ουσία. Αντιθέτως 10 λέξεις, από τις οποίες κάποιες μπορεί να είναι και λάθος, αλλά που όλες μαζί λένε κάτι, είναι μεγάλο πράγμα! Το ζητούμενο δηλαδή δεν είναι τόσο η τελειότητα στην σύνταξη και την εκφορά του λόγου, όσο η γλωσσική νοημοσύνη (ας μου επιτραπεί ο όρος). Η γλωσσική νοημοσύνη δεν έχει να κάνει με την ικανότητα χειρισμού της γλώσσας και την προσκόλληση σε συντακτικούς και γραμματικούς κανόνες, αλλά με **την ουσία** του λόγου. Μπορεί κάποιος να είναι εξαιρετικός ρήτορας, ή συγγραφέας, αλλά ο λόγος και η γραφή του να μην έχουν ουσία.

Διάβασα πρόσφατα ένα βιβλίο ενός καλού (από όσο είχα ακουστά) συγγραφέα, το οποίο αφορούσε την βιογραφία ενός σημαντικού Έλληνα του 20ου αιώνα. Όταν τέλειωσα και τις 500 περίπου πυκνογραμμένες σελίδες έμεινα με την απορία: για ποιο λόγο αφιέρωσα τόσο χρόνο για την ανάγνωση (και κόπο για την κατανόηση) του συγκεκριμένου βιβλίου; Τι μου έμεινε; Η αυτο-ψυχανάλυση του συγγραφέα; Οι ατέλειωτες προτάσεις, εύγλωτες μεν, που θύμιζαν τον δικτάτορα Παπαδόπουλο δε (ο οποίος ξεκίναγε σήμερα και έβαζε τελεία αύριο το πρωί); Οι λεκτικές ακροβασίες; Οι βερμπαλισμοί; Τα ατέλειωτα flash-back; Τα αναπόδεικτα και αλληλοαναιρούμενα συμπεράσματα; Οι εύκολοι αφορισμοί; Το κακό χιούμορ; Η αυτοαναφορικότητα; Σκοπός του συγγραφέα δεν ήταν να γράψει μια βιογραφία, αλλά να χριστεί ο Έλληνας Yalom. Κι επειδή ο Yalom είναι ο βασιλιάς της μπαρούφας κι ο εν λόγω συγγραφέας νομίζω κέρδισε επάξια τον τίτλο του Έλληνα **βασιλιά της μπαρούφας**.

Αυτοί οι εξυπνάκηδες λοιπόν είναι λίγο-πολύ αυτοί που σήμερα διαφεντεύουν την ζωή μας: οι 300 της βουλής που μιλάνε με τις ώρες **χωρίς να λένε τίποτα**, οι κούφιοι πνευματικοί ταγοί, οι δημοσιογράφοι του κώλου, οι τεχνοκράτες του τίποτα. Ο Ρίτσος στο Καπνισμένο Τσουκάλι μοιάζει βέβαιος: «*Και να αδελφέ μου, που μάθαμε να κουβεντιάζουμε, ήσυχα-ήσυχα κι απλά. Καταλαβαινόμαστε τώρα, δεν χρειάζονται περισσότερα.*». Εγώ νομίζω πως η ανθρωπότητα είναι πολύ μακριά από αυτήν την μέρα. Δυστυχώς δεν μάθαμε και απέχουμε πολύ από το να μάθουμε. Σήμερα είμαστε σ’ αυτό που περιγράφει ο Γκάτσος: «*Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά.*». Το να αποκαταστήσουμε μια **ουσιαστική σχέση με την γλώσσα** και κατά συνέπεια με το «είναι» μας, νομίζω πως αποτελεί θέμα ζωτικής σημασίας.
