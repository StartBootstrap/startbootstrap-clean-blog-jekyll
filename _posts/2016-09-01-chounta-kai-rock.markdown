---
layout:     post
title:      "Χούντα και rock"
subtitle:   "Το «rock που αντιστάθηκε», το «rock που κυνηγήθηκε» και άλλα ευτράπελα..."
date:       2016-09-01 13:48:00
author:     "alphasquared4"
header-img: "img/post-bg-08.jpg"
---

Να ξεκαθαρίσουμε κάτι. Όσοι είχαν πραγματικά πρόβλημα με την χούντα, όσοι κυνηγήθηκαν, όσοι υπέφεραν, όσοι πέρασαν δύσκολα, *συνήθως δεν μιλάνε* γι’ αυτό. Δεν επιζητούν την αναγνώριση, την επιβεβαίωση. Αυτό σας το λέω από πρώτο χέρι. Ο πατέρας μου και δωρεάν διακοπές στη Γυάρο πήγε και για 7 χρόνια έχασε την δουλειά του (ήταν δημόσιος υπάλληλος). Το ίδιο ισχύει και για κάτι πιο «προχωρημένους» παππούδες που συμπλήρωσαν 15 με 20 χρόνια σε φυλακές κι εξορίες (Μεταξάς - μετεμφυλιακή δεξιά - χούντα). Ούτε καν μίλαγαν για αυτά, ούτε σε εκδηλώσεις πήγαιναν, ούτε «διπλώματα», αναμνηστικές πλακέτες, λόγους και φανφάρες θέλανε. Θεωρούσαν ότι απλά έκαναν αυτό που υπαγόρευε η συνείδησή τους να κάνουν (σωστό ή λάθος δεν έχει σημασία) και τίποτα παραπάνω. Σεμνότητα λέγεται αυτό; Ίσως.

Υπάρχει λοιπόν ένας υποτίθεται επαϊοντας του «ελληνικού rock» που μας τα ’χει κάνει τσουρέκια με το πόσο κυνηγήθηκαν οι *χίππυς* και η *ψυχεδέλεια* από την χούντα. Μας περνάει για ιθαγενείς επειδή δεν ζήσαμε την επταετία; Νομίζει πως δεν υπάρχουν πηγές που θα μπορούσαμε να απευθυνθούμε; Λοιπόν η αλήθεια είναι απλή και έχει ως εξής.

Ας αφήσουμε απ’ έξω τον χώρο της πολιτικής δράσης όπου εκεί πολλοί άνθρωποι (κομμουνιστές και αριστεροί κυρίως και όχι ο Κυριάκος κι ο μπαμπάς του, μην τρελαθούμε κιόλας!) πραγματικά υπέφεραν (και ξύλο και βασανιστήρια και φυλακές και εξορίες και διώξεις). Ας μείνουμε στον *καλλιτεχνικό χώρο*. Η χούντα έδειξε ένα σκληρό πρόσωπο απέναντι σε κάθε τι που «δεν κάλυπτε απόλυτα τις προδιαγραφές της» ουσιαστικά μόνο τον πρώτο χρόνο της επταετίας. Ο Σαββόπουλος πήγε φυλακή 40 μέρες (και μπράβο του), αλλά στα 7 χρόνια έβγαλε 4 δίσκους, με πρώτο «Το Περιβόλι του Τρελού» το 1969 (με το περίφημο εξώφυλλο του Δεληαλή) και έκανε εμφανίσεις στο «Ροντέο» κι αλλού. Τα ίδια κι ο Λοϊζος κι ο Μαρκόπουλος και οι λοιποί. Ο Χατζιδάκις δεν είχε κανένα πρόβλημα κι ο μόνος που κυνηγήθηκε ουσιαστικά ήταν ο Θεοδωράκης κι αυτός όχι για τα τραγούδια του (σιγά μην καταλάβαιναν οι χουνταίοι, την «Ρωμιοσύνη» και το «Άξιον Εστί»), αλλά για την πολιτική του δράση. 

Φανταστείτε λοιπόν όταν οι «πολιτικοποιημένοι» καλλιτέχνες ουσιαστικά δεν αντιμετώπισαν σοβαρό πρόβλημα, για ποιο λόγο οι δικτάτορες να στραφούν ενάντια στο πολιτικά ουδέτερο rock και την ψυχεδέλεια; Και βέβαια όχι μόνο δεν το έκαναν, αλλά αντίθετα, επειδή από κάποια στιγμή και μετά πόνταραν πολύ στο εισόδημα απ’ τον τουρισμό, προέβαλαν την εικόνα μιας χώρας πολύ *φιλικής* με τους χίππυς και τα μοντέρνα (για την εποχή) ρεύματα. Θα θυμάστε φαντάζομαι την Βλαχοπούλου να κυνηγάει τον Τσιβιλίκα στις σπηλιές στα Μάταλα...

Και φυσικά τα περί λογοκρισίας δεν έχουν και μεγάλη αξία, γιατί πολύ απλά *λογοκρισία* υπήρχε και πριν την χούντα, αλλά και μετά. Άντε να ’ταν πιο «ζόρικη» κατά την διάρκεια της επταετίας, να το δεχτώ, αλλά σύμφωνα με μαρτυρίες οι χουνταίοι ήταν τόσο ηλίθιοι που μπορούσες να περάσεις οτιδήποτε σχετικά εύκολα. Το ίδιο ισχύει και για τις αντιδράσεις για την εμφάνιση. Διαπομπεύσεις, προσαγωγές, ξύλο και κουρέματα, είχαν ως αφετηρία τον ακραίο συντηρητισμό της κοινωνίας και γινόταν από την δεκαετία του ’50.

Και φυσικά δεν κατηγορώ τους καλλιτέχνες και τα συγκροτήματα. Δεν μπορείς να έχεις απαίτηση απ’ τον καθένα να κάνει *αντίσταση*. Άλλος μπορεί, άλλος δεν μπορεί. Εξάλλου, παρά τον «γύψο» που επέβαλαν οι ψυχανώμαλοι συνταγματάρχες, η ζωή δεν σταμάτησε. Ο περισσότερος κόσμος δούλευε, διασκέδαζε, ερωτευόταν και δημιουργούσε. Απλά μην το παρατραβάμε και λέμε παπαριές για «το rock που αντιστάθηκε», «το rock που κυνηγήθηκε» και του κώλου τα εννιάμερα.

Ο *Μαστοράκης* ο οποίος (χωρίς να είναι χουντικός, απλά αριβίστας) έλυνε και έδενε επί χούντας (και γι’ αυτό αναγκάστηκε να φύγει με την μεταπολίτευση), έχει από ότι φαίνεται ένα αξιόλογο αρχείο με τηλεοπτικές εκπομπές της εποχής, το οποίο και ανεβάζει σιγά-σιγά στο διαδίκτυο. Πάρτε λοιπόν ένα μικρό δείγμα του πόσο «υπέφερε» το ελληνικό rock κατά την επταετία:

[https://youtu.be/Czn3rk9GylI?t=412](https://youtu.be/Czn3rk9GylI?t=412) 
[https://youtu.be/lRBOgGSDuHg?t=72](https://youtu.be/lRBOgGSDuHg?t=72) 
[https://youtu.be/QBzSQaMx4js?t=193](https://youtu.be/QBzSQaMx4js?t=193) 
[https://youtu.be/5LxwV7hE844?t=310](https://youtu.be/5LxwV7hE844?t=310) 
[https://youtu.be/5LxwV7hE844?t=498](https://youtu.be/5LxwV7hE844?t=498) 
[https://youtu.be/viQD_SFdYjc](https://youtu.be/viQD_SFdYjc) 
